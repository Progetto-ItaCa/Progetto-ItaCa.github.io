---
title: Course
---

<div style="text-align: right"><a href="course-eng.html">EN</a>/IT</div>

La comunità di ItaCa sta organizzando un corso di teoria delle categorie rivolto agli studenti italiani; questa pagina ospiterà le lezioni, che settimana per settimana appariranno sul nostro [canale youtube](https://www.youtube.com/channel/UCKdVVjPg_dHhbIiuzLh4Llg).

Il nostro pubblico ideale è quello degli studenti che, iniziata una laurea magistrale, stanno orientandosi verso la loro specializzazione, e sia essa in algebra, geometria, logica o analisi, hanno sentito parlare di proprietà universali, limiti e colimiti.

Con poche eccezioni, agli atenei italiani manca un corso il cui argomento principale sia il linguaggio delle categorie; solitamente si apprende il [linguaggio funtoriale](https://ncatlab.org/nlab/files/GrothendieckIntroductionLangageFonctoriel1965.pdf) perché esso è necessario a introdurre delle costruzioni in geometria algebrica, algebra omologica, teoria degli anelli. Manca, invece, un corso che "riordini" le nozioni matematiche del discente unificandole sotto i pochi e fondamentali concetti della matematica strutturale.

La nostra formazione è abbastanza varia; ci siamo riuniti col desiderio di dare a questo corso la forma più interdisciplinare possibile. Il corso verrà insegnato in italiano, per avvicinare il maggior numero di studenti possibile, ma anche per _stabilire un precedente_, e costruire una nomenclatura per _fare teoria delle categorie in italiano_.

L'intera comunità di ItaCa ha partecipato, in diverso grado, all'organizzazione di questo corso; dovendo scegliere un nome collettivo per i suoi docenti, ci viene naturale scegliere "Οὖτις", il nome con cui Odisseo ingannò Polifemo per salvarsi dalla sua grotta.

Lasciamo alla immaginazione degli studenti quale sia, in questa analogia, il mostro che minaccia i nostri futuri studenti, cui stiamo insegnando a salvarsi la vita.